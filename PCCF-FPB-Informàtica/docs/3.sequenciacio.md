# Desenvolupament del projecte. Sequenciació.

<!-- 

Indicarem com es distribueixen els alumnes en equips i com es distribuiran els temps (si anem a treballar per sprints, quants sprints, etc.)

 -->

El grup es dividirà en equips de desenvolupament de 2-4 alumnes aproximadament, i durant 8 setmanes desenvoluparan i posaran en producció una aplicació completa. Cada grup desenvoluparà la seua versió de l’aplicació, i finalment, la presentarà a la resta de companys i professorat.

S’aplicarà la metodologia àgil de desenvolupament SCRUM, de manera que el treball es dividisca en diversos sprints d’una o dues setmanes de durada. El projecte es dividirà en diverses tasques més menudes, que formaran el que es coneix com Product Backlog, i cada tasca podrà passar per diferents estats:

- **To Do (Per fer)**: La tasca ha estat definida però encara no s’ha començat.
- **In Progress (En procés)**: La tasca està sent realitzada per un o més membres de l’equip.
- **Testing (En proves)**: La tasca ha sigut completada funcionalment i es troba en fase de validació o proves.
- **Done (Feta)**: La tasca ha superat les proves i s’ha integrat completament al projecte.

Aquesta metodologia implica una sèrie de reunions:

- **Sprint Planning o planificació de l’sprint**: Es realitza en iniciar-se cada sprint, i en ella es decideixen quines tasques del Product Backlog s’inclouran en l’Sprint Backlog, és a dir, les que es duran a terme en aquest període. També es reparteixen entre els membres i es planifica el treball a fer.
- **Daily Scrum o reunió diària**: Reunió breu (normalment de 10-15 minuts) que es fa cada dia de treball. Cada membre explica què ha fet el dia anterior, què farà hui, i si té algun bloqueig.
- **Sprint Review o revisió de l’sprint**: Al final de cada sprint, l’equip mostra el treball completat a la resta de companys i al professorat. Es fa una demostració funcional i es rep feedback per a millores futures.
- **Sprint Retrospective o retrospectiva de l’sprint**: Reunió interna de l’equip on s’analitza què ha funcionat bé i què es pot millorar en el pròxim sprint. L’objectiu és afavorir la millora contínua del procés de treball.

A més, dins de cada grup, un component tindrà el paper de Scrum Master, i serà l’encarregat de dirigir principalment les reunions diàries. El professorat tindrà el rol de Product Owner, i serà com el representant de l’empresa que fa l’encàrrec.

Aquest enfocament metodològic és eminentment pràctic, però això no elimina les exposicions teòrico-pràctiques per part del professorat, que es realitzaran puntualment quan siguen necessàries per avançar en el projecte.


